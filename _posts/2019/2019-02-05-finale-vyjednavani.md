---
date: 2019-02-05
category: blog
tags: praha 11, piráti
layout: post
author: Milan Minařík
authorId: milan.minarik
title: Tisková zpráva Pirátů Praha 11 k dosavadnímu vývoji vyjednávání koalice na Praze
image: articles/2018/2018-11-01-komunalni-volby.jpg
---

Vyjednávání o koalici na Praze 11 vstoupilo do finální fáze. Piráti pokračují v koaličním vyjednávání se stranami takzvaného “Memoranda”, tedy s ANO, TOP09&STAN a s ODS. 
Navrhované rozložení Rady je 3 radní včetně starosty pro Piráty, 2 radní za ANO, 2 radní za TOP09&STAN a 2 radní za ODS.

Piráti od začátku vyjednávají koalici podle předem schválené Povolební strategie. Shodně s tímto dokumentem jsme ihned po volbách oslovili všechny strany kromě SPD, jako subjektu ohrožující základy liberální demokracie a JM-ND. Od začátku koaličního vyjednávání je naším cílem vytvořit stabilní a efektivní koalici. Naše první povolební setkání proběhlo s Hnutím pro Prahu 11, se kterým jsme se pokoušeli koalici vyjednávat dva měsíce. Nicméně společně s HPP11 nemáme dostatečný počet zastupitelů pro vytvoření dvoučlenné stabilní koalice. A po dobu celých dvou měsíců se nenašel jiný politický subjekt, který by byl ochotný jít do Rady s HPP11.

Piráti šli do voleb s cílem pozvednout Prahu 11 a zajistit naší městské části udržitelný rozvoj. Náš volební výsledek dokazuje, že nás naši voliči volili pro to, abychom prosazovali náš program. 

Při vyjednávání koalice se stranami tzv. “Memoranda” trváme na splnění podmínek z naší povolební strategie, mezi které patří i to, že v Radě nebudou trestně stíhané nebo již odsouzené osoby. Naši partneři tyto naše podmínky akceptují.

Jihoměstští Piráti ctí ducha demokracie a jsme toho názoru, že i opoziční strany by měly mít podíl na chodu Městské části. Proto požadujeme, aby opozice měla zastoupení ve výborech a komisích. Můžeme konstatovat, že v tomto panuje shoda mezi všemi koaličními partnery. Proto nová koalice nabídne pozici předsedy kontrolního výboru Hnutí pro Prahu 11 jakožto nejsilnějšímu opozičnímu subjektu. Místa ve všech výborech a komisích pak garantujeme i dalším opozičním stranám.

Česká pirátská strana získala v komunálních volbách 18,55 % a 9 zastupitelských mandátů z celkových 45. Ze sedmi politických stran a hnutí, které mají své zástupce v novém zastupitelstvu Městské části Praha 11, se stala druhým nejsilnějším subjektem. 
Piráti na Praze 11 vyjednávají v souladu s předem schválenou a transparentně zveřejněnou povolební strategií, která jasně definuje možnosti vzniku a podpory koalice a rady městské části. Piráti prosazují variantu silné a efektivní koalice, která bude řešením povolební situace na Jižním Městě pro volební období 2018 až 2022.

# Výsledky voleb:

- Hnutí pro Prahu 11, 24,74 %, 13 zastupitelů
- Česká pirátská strana, 18,55 %, 9 zastupitelů
- ANO 2011, 14,91 %, 7 zastupitelů
- TOP 09 a Starostové a nezávislí, 11,78 %, 6 zastupitelů
- Občanská demokratická strana, 10,63 %, 5 zastupitelů
- Jižní Město - náš domov, 6,03 %, 3 zastupitelé
- Svoboda a přímá demokracie - Tomio Okamura (SPD), 5,05 %, 2 zastupitelé

Volební účast byla 44,35 %.

V Praze dne 8. 1. 2019
Jiří Dohnal, předseda MS Piráti Praha 11
Tel. +420 608 770 778
E-mail: jiri.dohnal@pirati.cz

# Příloha: 
- Průběžné výsledky koaličního vyjednávání jsme shrnuli zde: [https://praha11.pirati.cz/tiskove-zpravy/tz-vysledky-vyjednavani-leden/](https://praha11.pirati.cz/tiskove-zpravy/tz-vysledky-vyjednavani-leden/)
- Naše Povolební strategie: [https://praha11.pirati.cz/komunalni-volby-2018/povolebni-strategie/](https://praha11.pirati.cz/komunalni-volby-2018/povolebni-strategie/)
