---
date: 2019-02-15
category: blog
tags: praha 11, piráti
layout: post
author: Milan Minařík
authorId: milan.minarik
title: Podepsána koaliční smlouva
image: articles/2019/2019-02-15-podepsana-koalicni-smlouva-01.jpg
---

V pátek 15.2.2019 byla slavnostně podepsána koaliční smlouva. Na jednání Zastupitelstva MČ Praha 11 v úterý 19.2.2019 bude zvolena nová Rada vzešlá z podzimních komunálních voleb. Stará Rada bez politického mandátu tím skončí.
 
Jsme rádi, že se podařilo vyjednat kvalitní koaliční smlouvu a věříme, že nová koalice na Praze 11 udělá mnoho dobré práce. Po předchozích vedeních je co napravovat a zlepšovat.

![Podepsána koaliční smlouva](/assets/img/articles/2019/2019-02-15-podepsana-koalicni-smlouva-02.jpg)

Chceme, aby se Jižní Město stalo místem, kde se lidé setkávají, pracují a jsou hrdí, že je jejich domovskou adresou. Spolu s našimi koaličními partnery nás čeká mnoho práce, abychom tento cíl naplnili.
 
Koaliční smlouvu ve [veřejném hlasování na Pirátském fóru schválila](https://forum.pirati.cz/viewtopic.php?f=949&t=46059&fbclid=IwAR0T0BDu7JqIgvV-gXNgwTPEbS4X7xBc_tq7MH75PgI7AOKpNCaU5NTH9s8) členská základna místního sdružení Pirátů Praha 11 a [posvětilo ji Pražské krajské předsednictvo České Pirátské strany](https://forum.pirati.cz/viewtopic.php?f=949&t=45984&start=10).

![Podepsána koaliční smlouva](/assets/img/articles/2019/2019-02-15-podepsana-koalicni-smlouva-03.jpg)
 
Rozložení Rady dle koaliční smlouvy je 3 radní včetně starosty pro Piráty, 2 radní za ANO, 2 radní za TOP09&STAN a 2 radní za ODS.
 
Piráti od začátku vyjednávali koalici [podle předem schválené Povolební strategie](/komunalni-volby-2018/povolebni-strategie/). Shodně s tímto dokumentem jsme ihned po volbách oslovili všechny strany kromě SPD, jako subjektu ohrožující základy liberální demokracie a JM-ND. Od začátku koaličního vyjednávání je naším cílem vytvořit stabilní a efektivní koalici. Naše první povolební setkání proběhlo s Hnutím pro Prahu 11, se kterým jsme se pokoušeli koalici vyjednávat dva měsíce. Nicméně společně s HPP11 nemáme dostatečný počet zastupitelů pro vytvoření dvoučlenné stabilní koalice. A po dobu celých dvou měsíců se nenašel jiný politický subjekt, který by byl ochotný jít do Rady s HPP11.

![Podepsána koaliční smlouva](/assets/img/articles/2019/2019-02-15-podepsana-koalicni-smlouva-04.jpg)
 
Piráti šli do voleb s cílem pozvednout Prahu 11 a zajistit naší městské části udržitelný rozvoj. Náš volební výsledek dokazuje, že nás naši voliči volili pro to, abychom prosazovali náš program. 
 
Při vyjednávání koalice se stranami ANO, TOP09+STAN a ODS jsme vždy trvali na splnění podmínek z [naší povolební strategie](/komunalni-volby-2018/povolebni-strategie/), mezi které patří i to, že v Radě nebudou trestně stíhané nebo již odsouzené osoby. Naši partneři tyto podmínky akceptují.
 
Jihoměstští Piráti ctí ducha demokracie a jsme toho názoru, že i opoziční strany by měly mít podíl na chodu Městské části. Proto požadujeme, aby opozice měla zastoupení ve výborech a komisích. Můžeme konstatovat, že v tomto panuje shoda mezi všemi koaličními partnery. Proto nová koalice nabídne pozici předsedy kontrolního výboru Hnutí pro Prahu 11 jakožto nejsilnějšímu opozičnímu subjektu. Místa ve všech výborech a komisích pak garantujeme i dalším opozičním stranám. 
 
Česká pirátská strana získala v komunálních volbách 18,55 % a 9 zastupitelských mandátů z celkových 45. Ze sedmi politických stran a hnutí, které mají své zástupce v novém zastupitelstvu Městské části Praha 11, se stala druhým nejsilnějším subjektem.
 
Piráti na Praze 11 vyjednávali v souladu s [předem schválenou a transparentně zveřejněnou povolební strategií](/komunalni-volby-2018/povolebni-strategie/), která jasně definuje možnosti vzniku a podpory koalice a Rady městské části.