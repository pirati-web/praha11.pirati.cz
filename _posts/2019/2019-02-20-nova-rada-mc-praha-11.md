---
date: 2019-02-20
category: blog
tags: praha 11, piráti
layout: post
author: Milan Minařík
authorId: milan.minarik
title: Tisková zpráva Pirátů Praha 11 k volbě nové rady MČ Praha 11 ze dne 20.2.2019
image: articles/2019/2019-02-20-nova-rada-mc-praha-11.jpg
---

Na jednání Zastupitelstva MČ Praha 11 v úterý 19.2.2019 byla zvolena nová Rada s účastí Pirátů, hnutí ANO2011, TOP09, STAN a ODS. Stará Rada bez politického mandátu tím skončila.
 
Starostou Prahy 11 se stal kandidát Pirátů Jiří Dohnal. "Jsem rád, že jsme dostáli dohodám, které jsme měli v rámci koaličního vyjednávání, a těším se na práci ve prospěch obyvatel Jižního Města", řekl ihned po svém zvolení Dohnal. A jaké budou jeho první kroky v nové funkci? “ V první fázi se chceme seznámit s aktuálním stavem rozpracovaných projektů, jako je dostavba Chodovské školy, rekonstrukce budovy Sandra a stav projektů parkovacích domů. Dále začneme s přípravou participativního rozpočtu a projektu realizace revitalizací vnitrobloků. Současně chceme aktualizovat stav dotačních žádostí směrem k MHMP”, plánuje nový jihoměstský starosta Dohnal. 
 
Kromě vedení MČ z pozice starosty bude Jiří Dohnal v Radě MČ zodpovídat za IT a digitalizaci radnice, finance a krizové řízení.
 
Radní pro školství se stala Pirátka Mgr. Zuzana Ujhelyiová. Její plány pro oblast vzdělávání jsou následující: “Školy podpořím v jejich různorodém zaměření i v rámci strategických cílů projektu MAP II. Pro žáky druhých stupňů ZŠ podpořím program Erasmus+ a zřízení žákovských samospráv. Zavedením on-line registrace do ZŠ a MŠ snížím administrativní zátěž škol. Těm nabídnu také sdíleného zaměstnance MČ pro hledání mimorozpočtových zdrojů. Školství otevřu veřejnosti centralizací informací na jedné webové stránce.”
 
Radním pro dopravu a otevřenou radnici se stal Pirát Mgr. Martin Duška. I on má velké plány, které chce v Praze 11 realizovat: “V dopravě se chci věnovat především navyšování počtu parkovacích míst, údržbě a rekonstrukci stávajících komunikací svěřených do správy městské části. Dále chci hledat řešení pro klidnou dopravu na Jižním Městě. V rámci gesce otevřená radnice bych rád přehledně zpřístupnil veškerá data v rámci zákonných norem.”, řekl nový radní Duška.
 
Koaliční smlouvu ve veřejném hlasování na Pirátském fóru schválila členská základna místního sdružení Pirátů Praha 11 a posvětilo ji Pražské krajské předsednictvo České Pirátské strany.
 
Při vyjednávání koalice se stranami ANO, TOP09+STAN a ODS jsme vždy trvali na splnění podmínek z naší [povolební strategie](/komunalni-volby-2018/povolebni-strategie/), mezi které patří i to, že v Radě nebudou trestně stíhané nebo již odsouzené osoby. Naši partneři tyto podmínky akceptují.
 
Česká pirátská strana získala v komunálních volbách 18,55 % a 9 zastupitelských mandátů z celkových 45. Ze sedmi politických stran a hnutí, které mají své zástupce v novém zastupitelstvu Městské části Praha 11, se stala druhým nejsilnějším subjektem.
 
Piráti na Praze 11 vyjednávali v souladu s [předem schválenou a transparentně zveřejněnou povolební strategií](/komunalni-volby-2018/povolebni-strategie/), která jasně definuje možnosti vzniku a podpory koalice a Rady městské části. 
