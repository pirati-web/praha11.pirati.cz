---
date: 2018-12-06
category: blog
tags: piráti
layout: post
title: Piráti na Praze 11 ukončili vyjednávání o koalici s Hnutím pro Prahu 11
author: Milan Minařík
authorId: milan.minarik
image: articles/2018/2018-12-06-ukonceni-zmc.jpg
---

Více než 8 týdnů probíhají povolební vyjednávání s cílem sestavit funkční a stabilní koalici. Piráti berou zodpovědnost za budoucnost Jižního Města do svých rukou a budou vyjednávat již pouze jednu možnost koaliční spolupráce.

S Hnutím pro Prahu 11 jsme vyjednávali koalici jako s vítězem voleb, který získal bezmála 25% hlasů a mandát třinácti zastupitelů. Ani po dvou měsících se do této možné koalice nepodařilo získat dalšího partnera. Tato varianta nabízí pouze 22 mandátů celkových 45, což netvoří ani nadpoloviční většinu a neshoduje se naším cílem vyjednat stabilní a silnou koalici na Praze 11.

V rámci vyjednávání koalice budeme prosazovat, aby mělo Hnutí pro Prahu 11 své zástupce ve všech výborech a komisích a v první řadě předsedu Kontrolního výboru ZMČ.

Stranám "Memoranda" ve složení ANO 2011, TOP 09 & STAN a ODS s celkem 18 zastupitelskými mandáty jsme zopakovali své podmínky, se kterými jsme vstoupili do vyjednávání. Požadujeme 4 místa v radě. Naším kandidátem na starostu Prahy 11 je lídr pirátské kandidátky Jiří Dohnal. Jsme přesvědčeni, že právě on bude vykonávat tuto funkci důstojně, svědomitě a transparentně. Jiří Dohnal by měl v Radě MČ na starosti otevřenou radnici, digitalizaci (e-Government) a pravděpodobně finance. Naší kandidátkou na funkci radní zodpovědné za školství je Mgr. Zuzana Ujhelyiová. Oblast školství je pro nás zásadní a klíčová. Naším kandidátem na radního pro životní prostředí, městský mobiliář a veřejný prostor je Mgr. Martin Duška. Do pozice radního pro pro oblast kultury nominujeme Michala Kovaříka, experta na umění a volnočasové aktivity.

## Při vyjednávání koalice s naší účastí budeme trvat na:

- otevřených výběrových řízení na vedoucí pozice a do představenstev a dozorčích rad firem vlastněných a zřizovaných městskou částí,
- obsazení rady městské části osobami s jasným konceptem v daných gescích, který nebude v rozporu se stabilní a umírněným rozvojem,
- podmínce, aby součástí rady nebyli lidé, kteří mají problematickou minulost v návaznosti na korupční chování spojené s minulým řízením radnice před rokem 2014.

Z naší povolební strategie a veřejné deklarace vyplývající personální požadavky na potencionální koaliční partnery jsou:
    
1. Na pozici radního (jak uvolněného, tak i neuvolněného) nebudou trestně stíhaní lidé

2. Na pozici radního nebude Ing. Petr Jirava, který je pro Piráty nepřijatelný jako symbol "staré politiky"

Piráti na Praze 11 vyjednávají v souladu s předem schválenou a transparentně zveřejněnou Povolební strategií, která jasně definuje možnosti vzniku a podpory koalice a Rady MČ, viz příloha.

V případě, že strany ANO, TOP 09 & STAN a ODS na naše základní podmínky přistoupí, jsme připraveni s nimi vyjednávat detaily koaliční smlouvy a následně připravit základní kritéria a body pro programové prohlášení rady. V opačném případě jsme připraveni přijmout roli konstruktivní opozice.


Přílohy:
[Povolební strategie](https://praha11.pirati.cz/komunalni-volby-2018/povolebni-strategie)
[Tisková zpráva ze dne 1.11. 2018](https://praha11.pirati.cz/tiskove-zpravy/komunalni-volby-11)