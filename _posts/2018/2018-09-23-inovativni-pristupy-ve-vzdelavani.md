---
date: 2018-09-23
category: blog
tags: praha 11, jižní město, piráti
layout: post
title: Inovativní přístupy ke vzdělávání
author: Mgr. Zuzana Ujhelyiová, Mgr. Zuzana Böhmová
authorId: zuzana.ujhelyiova
image: articles/2018/2018-09-23-inovativni-pristupy-ve-vzdelavani.jpg
---

Jistě si ze svých školních let pamatujete, že většina vyučujících měla k výkladu učiva podobný přístup. Tento přístup se označuje jako frontální výuka, čili “frontálka”. 

Učitel vykládá před tabulí látku a žáci si zapisují. Možná se někteří z vás setkali i s jiným přístupem, takzvaným konstruktivismem, který motivoval žáky přicházet na poznatky prostřednictvím různých úkolů, často skupinových. V poslední době vznikají školy, převážně soukromé nebo speciální třídy v rámci státních základních škol, které jiný přístup k výuce uchopili koncepčně a snaží se využít jeho potenciál. Učit „jiným“ způsobem neznamená, že sse musejí používat jiné učebnice. Učitel musí umět zprostředkovat učivo tak, aby na něj žáci přišli z jisté části sami a dává jim prostor k seberealizaci. Tento přístup pochopitelně vyžaduje mnohem větší snahu a čas, který do přípravy učitel vkládá. Tak schválně; budete si více pamatovat nějaký pokus, kde nejprve sami musíte spočítat, co a jak k němu potřebujete a následně jej provedete, nebo si budete více pamatovat video, na kterém vám pokus někdo ukáže?

Pro takový způsob výuky je nutné mít jednak dobře vybavenou školu a dále mít učitele, kterým poskytnete možnost se dále vzdělávat. 

V posledních letech se na Praze 11 vybavenost škol postupně zvyšuje. Vznikají nové specializované učebny. Nakupují se interaktivní tabule a učitelé se je většinou musí sami naučit používat. Mnohdy netuší, kde by mohli najít volně stažitelný software vhodný pro výuku. Jejich hledání jim stěžuje i fakt, že kvalitní volně stažitelný materiál, či online aplikace jsou často cizojazyčné. Z těchto důvodů by bylo vhodné pravidelně pořádat sdílené školení pro učitele z více škol. Zároveň v některých školách stále bojují s nedostatečnými prostory, což vychází z kulminace množství dětí narozených v jednotlivých ročnících.

Státní základní školy na Praze 11 počínají naslouchat tomuto trendu ve vzdělávání. Existuje zde několik specializovaných tříd (např. bilingvní, CLIL, dělená výuka či montessori). Řada učitelů se o moderní metody zajímá a uplatňuje jejich prvky ve výuce. Pokud se škola rozhodne pojímat výuku inovativním způsobem, měla by uplatňovat přístup koncepčně, tedy alespoň trochu ve všech vyučovacích hodinách jedné třídy po celou dobu školní docházky.

Chybí znalost poptávky rodičů. Nevíme, jaký styl výuky si rodiče pro své děti představují, protože relevantní data neexistují. Jedinou možností, jak zjistit poptávku, je informovat rodiče o různých přístupech a zeptat se, co by podle jejich názoru jejich dětem vyhovovalo nejvíce. Pokud by se pro podobný krok městská část rozhodla, bylo by nejvhodnější dotazovat se rodičů předškolních dětí. Tento výzkum by bylo možné vytvořit v rámci projektu Místního akčního plánu (zkráceně MAP), který je primárně zaměřen na rozvoj kvalitního a inkluzivního vzdělávání dětí 
a žáků do 15 let. Jedná se o dohodu mezi uživateli, zadavateli a poskytovateli o podobě vzdělávání, která je založena na komunitním plánování.1
Piráti podporují různorodé vzdělávání v rámci jedné školy. Tento trend chceme podpořit a přinášet nové podněty. Nejde nám však jen o izolované „experimentální“ třídy. Jde nám především o proměnu klimatu ve škole, protože můžeme najít jak ucelené koncepce výuky (např. Montessori, Waldorf, Dalton atd.), tak i obecné principy přístupu ke vzdělání, které lze bez nákladů začlenit do výuky (např. Respektovat a být respektován, Nenásilná komunikace).

Podrobnější přiblížení různých vzdělávacích směrů naleznete na našich internetových stránkách.

Mgr. Zuzana Ujhelyiová, Mgr. Zuzana Böhmová




---

Pirátské listy Praha 11 [ke stažení zde](/assets/pdf/2018-07-10-praha-11.pdf) (velikost 10 Mb).

- - -
