---
date: 2018-09-21
category: blog
tags: pirátské listy, praha 11, piráti
layout: post
title: Jižní město není noclehárna
author: Ing. Ladislav Kos ml.
authorId: ladislav.kos
image: articles/2018/2018-09-21-jizni-mesto-neni-nocleharna.jpg
---

O Jižním Městě se mluví a píše spíše negativně. Rád bych tento všeobecně rozšířený názor v následujících větách vyvrátil a poukázal na to, že Jižní Město je dobrým místem pro život a má potenciál k dalšímu rozvoji. Bydlím zde, až na dvouletou výjimku, celý čárky, jedná se o vsuvku celý život. Mohu si tedy troufnout hodnotit, jak se život na Jižním Městě zlepšuje. 

Často se zmiňuje, že je „Jižák“ pouze noclehárna pro pracující, že tu chybí občanská vybavenost. Přitom se na území naší městské části nachází velký obchodní dům, kde pod jednou střechou obstaráme většinu nákupů a služeb. Ač jsem byl v počátku k výstavbě skeptický, využívám všech zmíněných služeb velmi často. Pokud nejsme příznivci „obchoďáků“, máme jako občané Jižního Města stále pestrý výběr z větších či menších obchodů. Je tu mnoho míst, kam zajít s přáteli nebo s rodinou na večeři. Velké značky u nás v posledních letech otevřely své pobočky, například známé velké e-shopy. 

Nejsme periferií, odkud by lidé utíkali. Najdou se i věci, které zde prozatím chybí, například větší krytý bazén a venkovní koupaliště. Projekt Vodní svět byl spíše dírou na peníze než stavbou, která by poptávku občanů po koupání uspokojila.

V čem ale vidím největší přednost Jižního Města, je jeho poloha (stále ještě) na kraji Prahy. Pokud se podíváte na mapu naší čtvrti, je více jak z poloviny obklopena lesy, které nám slouží pro bezprostřední relaxaci a jsou nám dostupné několik minut od domova. Občané z jiných částí Prahy mohou tiše závidět. V současných tropických dnech (psáno počátkem srpna, pozn. autora) je v centu Prahy nesnesitelně právě díky nedostatku zeleně a husté zástavbě. Jižní Město je na tom v tomto ohledu mnohem lépe. Mohl bych mluvit o dalších pozitivech oproti centru, zmíním jen jedno – klid v nočních hodinách. Pro zahraniční turisty a provozovatele barů nejsme příliš lákavou lokalitou, díky za to. Okraj Prahy se tak navíc stává počátečním bodem pro výlety na kole, či pro přiblížení se k cílovým lokalitám za městem.

Naše městská část má čtyři stanice metra, do centra se dostaneme za necelých 20 minut. Praha uvažuje, že na území naší městské části zavede tramvaj, která v budoucnu velmi zkvalitní spojení se Spořilovem, Michlí, Vršovicemi a Vinohrady. Velký počet aut a nedostatek parkovacích míst, je daní za rychlý rozvoj Prahy, na který vrcholní pražští politici dvě desítky let nereagují, proto pirátský program pro dopravu v Praze nabízí postupné zlepšení automobilové dopravy. Není možné, aby si každá městská část sama určovala politiku parkování. Některé věci se musí vytvářet organizovaně z vyšších celků, v našem případě z Prahy. Pro plnění našeho programu bude nutné uspět i na pražském magistrátu. K tomu máme slušně našlápnuto. 

Ing. Ladislav Kos ml.


---

Pirátské listy Praha 11 [ke stažení zde](/assets/pdf/2018-07-10-praha-11.pdf) (velikost 10 Mb).

- - -