---
date: 2018-09-22
category: blog
tags: praha 11, jižní město, piráti
layout: post
title: Kam s dětmi?
author: Mgr. Zuzana Böhmová
authorId: zuzana.bohmova
image: articles/2018/2018-09-23-kam-s-detmi.jpg
---

“Prosím, kam jezdíte s dětmi do skateparku a na dopravní hřiště?”, tento dotaz byl v nedávné době položen v jedné z facebookových skupin sdružující rodiče na Jižním Městě (dále jen JM). Pokusili jsme se pro vás tedy zmapovat hřiště na Praze 11 a v jejím blízkém okolí.
 
Podle oficiálních informací na webových stránkách městské části se na území Prahy 11 nachází přibližně sedmdesát dětských hřišť a asi čtyřicet veřejně přístupných sportovišť. Obecně jsou tato dětská hřiště dost monotónní. Všechna vypadají velmi podobně. Najdeme na nich pískoviště a prolézačky se skluzavkou. Děti o ně často nejeví zájem nebo na nich vydrží jen krátkou dobu, pak se začínají nudit. Vzhledem k jejich množství je velmi náročné je udržovat, proto také některá z nich chátrají. Rodiče si také často stěžují, že nemohou nechat své děti hrát si na pískovištích, protože se v nich nacházejí střepy, či dokonce injekční jehly. Na mnohých hřištích chybějí odpadkové koše. 
 
Za pozitivní příklady dětských hřišť lze uvést hřiště pro nejmenší v ulicích Ledvinova-Kahovská, několik zajímavých prolézaček pro větší děti a park u Chodovské tvrze. Zde se nachází tři dětská hřiště, také tu můžete využít in-line bruslařskou dráhu, minigolf, disc golf. Zároveň se můžete občerstvit, nebo grilovat s přáteli na veřejném grilu. 
 
Mezi veřejně přístupná sportoviště patří i hřiště u základních škol, která jsou volně dostupná, případně Vám vstup umožní správce daného hřiště. Sportovní hřiště jsou zaměřena zpravidla na míčové hry. Ty, jež se nenacházejí u objektů škol, nejsou mnohdy dostatečně udržována. Na Praze 11 se dokonce nachází i malý skatepark. Je v zahradě DDM Jižní Město – Šalounova. U vstupu do areálu ale naleznete ceduli s velkým červeným nápisem: “ZÁKAZ POUŽÍVÁNÍ SKATEBOARDINGOVÝCH PRVKŮ, na zahradě DDM JM, Šalounova z bezpečnostních důvodů. Děkujeme za pochopení”. Co se tedy dá dělat na skateboardovém hřišti, když se nesmí používat skatoboardové prvky? Na základě projektu participativního rozpočtu jedné místní občanky již zastupitelstvo jedná o vzniku nového velkého skateparku na JM. Zda se ho ale dočkáme, je zatím ve hvězdách. Takovýto park přitom na Praze 11 rozhodně chybí, což potvrzují diskuze mezi rodiči. Piráti budou podobné projekty podporovat.
 
Dle informací zveřejněných na stránkách Prahy 11, by začátkem nového školního roku již mělo být v provozu dopravní hřiště a prostor pro volnočasové aktivity mezi ulicemi Michnova, Podjavorinské a U Modré školy. Vymezené prostranství pro nové dopravní hřiště není příliš velké. Doufejme tedy, že se v jeho areálu bude nacházet alespoň jeden kruhový objezd a několik křižovatek.

Celkově je velkých hřišť určených pro více věkových skupin na Praze 11 málo, což chceme změnit. Naší vizí je mít na JM více velkých hřišť rozmístěných podle místních poměrů, demografie a dostupnosti, kde budou moci aktivně trávit čas všechny věkové kategorie. Může se jednat například o tematicky zaměřená hřiště. Některá mohou mít i edukativní charakter, jako například příroda, město, středověk, či interaktivní hřiště pod širým nebem. Rádi bychom také zřídili alespoň jedno hřiště s vodními prvky, které by se dětem i rodičům v horkých dnech velmi hodilo. Myslíme si, že na každém hřišti by mělo být dostatečné množství odpadkových košů. U velkých hřišť chceme zřídit dostatečné množství toalet. Jako alarmující vnímáme absolutní nedostatek pítek. Malá hřiště, o která děti a rodiče nejeví zájem, bychom chtěli částečně zredukovat a zřídit místo nich malé parky se stromy, květinové záhony, nebo místa pro street gardening.

Jihoměstští rodiče často v diskuzích doporučují navštívit dětská hřiště a veřejná sportoviště v okolních městských částech, například park Gutovka, skatepark a dopravní hřiště v Petrovicích, či dopravní hřiště na Proseku. Toto vnímáme jako nedostatek, a proto to chceme změnit.

EDIT:

V závislosti na reakce občanů si dovolím článek doplnit o informace týkající se hřiště u Domu dětí a mládeže Jižní Město.

U DDM JM se nachází kvalitní multifunkční hřiště s opičí dráhou. V současné době běží projekt na rekonstrukci skateboardových prvků. V průběhu září 2018 se začalo s odstraňováním nevyhovujících prvků. Projekt rekonstrukce DDM JM jeho vedení řeší již několik let. Dokončen by měl být v průběhu listopadu 2018. V budoucnu by měli na Jižním Městě II vzniknout dopravní hřiště, na jehož realizaci se podílejí DDM JM, hlavní město Praha a městská část Praha 11. DDM JM je organizace provozovaná magistrátem hlavního města Praha.

Článek míří především na fakt, že Praha 11 v současnosti nemá vlastní plnohodnotná hřiště podobného typu. Realizace podobných projektů je zdlouhavá, je nutné v nich i nadále pokračovat a probíhající projekty podporovat.
 
Autor: Mgr. Zuzana Böhmová

Autor fotografií: Mgr. Zuzana Böhmová




---

Pirátské listy Praha 11 [ke stažení zde](/assets/pdf/2018-07-10-praha-11.pdf) (velikost 10 Mb).

- - -
