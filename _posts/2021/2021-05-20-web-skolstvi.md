---
date: 2021-05-20
category: blog
title: "Praha 11 zmodernizovala web o jihoměstském školství, přináší přehledné informace a nový design"
layout: post
author: Zuzana Ujhelyiová
authorId: zuzana.ujhelyiova
image: articles/2021/2021-05-20-web-skolstvi.jpg
tags: 
  - školství
  - digitalizace
---

**Městská část Praha 11 vyslyšela přání mnoha rodičů a zmodernizovala speciální web o jihoměstském školství www.skolstvijm.cz. Ten prošel kompletním redesignem, všechny informace jsou tak nyní k dispozici on-line na jednom místě a bez složitého vyhledání. Nový kabát s přehlednou strukturou a hravou grafikou získal web z iniciativy Zuzany Ujhelyiové (Piráti), radní Prahy 11 pro školství.**

Registrace domény proběhla už před několika lety v rámci aktivit pracovních skupin Místního akčního plánu pro vzdělávání na Praze 11 (MAP) a web byl následně naplněn standardním obsahem. *„Po mém nástupu do funkce jsem myslela především na rodiče - chtěla jsem, aby měli o školství lepší přehled. Proto jsem se rozhodla vytvořit novou strukturu webu a oživit grafiku tak, aby byla pro rodiče co nejpříjemnější,“* vysvětlila radní Prahy 11 pro školství Zuzana Ujhelyiová (Piráti) s tím, že při restrukturalizaci webu byl brán ohled i na rodiny cizinců a portál tak nově funguje hned v několika jazykových mutacích. 

*„Základní informační dokumenty jsme nechali přeložit do angličtiny, ruštiny, ukrajinštiny a vietnamštiny. Část pro cizince plánujeme ještě rozšířit a usnadnit tak sousedům s odlišným mateřským jazykem orientaci v našem školském systému,** dodává Ujhelyiová. 

A co všechno tedy návštěvníci na webu najdou? Hlavní menu nabízí přehled škol zřizovaných městskou částí Praha 11, informace o přijímacím řízení i spádových oblastech. Nechybí zde však ani seznam ostatních „jedenáctkových“ škol, ať už soukromých či zřizovaných Magistrátem hl. m. Prahy. V další rubrice informuje místní odbor školství a kultury o evropských projektech, do kterých jsou školy zřizované městskou částí zapojeny. V současné době běží projekty s finanční podporou Evropské unie hned dva, konkrétně MAP II a Rozvoj demokratické kultury na školách Prahy 11.

Web se také věnuje nejčastějším otázkám, na něž rodiče hledají odpovědi. Díky výstižné infografice navíc získají lepší povědomí o roli zřizovatele škol, organizaci školního roku i o tom, na koho se obrátit o pomoc při řešení běžných situací. 

*„Webová stránka je nicméně živý organismus, stále je co vylepšovat. Proto bych chtěla vyzvat rodiče k zaslání dalších dotazů a podnětů, které pro web zpracujeme. Ke komunikaci mohou využít kontaktní formulář, který se přímo na webu www.skolstvijm.cz nachází,“* uzavírá Ujhelyiová.
