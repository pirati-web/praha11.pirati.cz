---
date: 2021-01-20
category: blog
title: "Reakce na lživé informace o zaměstnání zastupitele Milana Minaříka"
layout: post
author: Zuzana Böhmová
authorId: zuzana.bohmova
image: articles/2021/2021-01-20-mm.jpg

---

Praha 20. ledna 2021 - **Před pár dny byl na Facebooku zveřejněn článek s názvem “Lichva? ...”, který se opírá do čerstvého zastupitele Prahy 11 Milana Minaříka skrze to, že pracuje pro firmu poskytující krátkodobé půjčky podnikatelům. Zastupitelský klub Pirátů Prahy 11 to považuje za další pokus o manipulaci mínění občanů z dílny autorů a nabízí tu uvedení informací na pravou míru.**

Milan Minařík je jednatelem společnosti Credit Kasa s.r.o. Tato firma poskytuje úvěry výhradně podnikatelským subjektům s platným živnostenským oprávněním. Náš zastupitel není majitelem ani podílníkem, tudíž slova *“Minařík podniká”* v nadpisu a *“zastupitel podnikající”* v textu příspěvku jsou nepravdivá. 

Dále autoři článku volně míchají sazby úvěrů spotřebitelských a podnikatelských, dlouhodobých a krátkodobých, takže tvrzení: *“komerční půjčky dosahují úrok max. 10%”* bez odkazu na opravdu srovnatelný produkt není relevantní. *“Důrazně se chci ohradit proti označení lichva,”* říká Minařík, podle kterého se jedná o další ze snah Hnutí pro Prahu 11 očernit Piráty. *“Drtivá většina klientů používá služby společnosti jako vykrývací úvěr, který během několika dní uhradí. Poskytujeme úvěry výhradně podnikatelům, kteří nejsou v exekuci či insolvenci. Solventnost firma dále posuzuje také v Nebankovním registru klientských informací. Proti společnosti nejsou vedena žádná správní řízení ze strany České obchodní inspekce, ani finančního arbitra. Vše je samozřejmě v souladu s českou legislativou,”* uzavírá.

Předsednictva zastupitelského klubu a místního sdružení Pirátů na Praze 11 byla o zaměstnání nového kolegy informována. Po vyhodnocení všech skutečností rozhodla, že jeho zaměstnání nepovažují za překážku pro výkon zastupitelského mandátu ani pro jeho další působení v klubu Pirátů.
