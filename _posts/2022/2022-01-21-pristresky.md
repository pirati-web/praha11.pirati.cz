---
date: 2022-01-21
category: blog
title: "Nové přístřešky na zastávkách MHD"
layout: post
author: Pavel Podgorný
authorId: pavel.podgorny
image: articles/2021/2022-01-21-pristresky.JPG
tags: 
  - doprava
  - MHD
---

*Praha, 21. ledna 2022* – **Hlavní město Praha začalo koncem minulého roku vyměňovat přístřešky na zastávkách městské hromadné dopravy. Výměna se týká celkem 690 přístřešků a trvat by měla dva roky.**

Nové přístřešky už nebude spravovat firma JCDecaux, která dlouhou dobu za provoz přístřešků platila výměnou za to, že si na ně může umísťovat reklamu. Smlouva, která byla uzavřena v roce 1994 za vlády ODS, byla pro město nevýhodná. Město nemohlo ovlivnit množství reklamních poutačů a za pronájem inkasovalo pouhých 13 milionů korun ročně, což byla podle analýzy, kterou si magistrát nechal zpracovat, velmi podprůměrná částka. I proto je třeba zajistit, aby si přístřešky spravovalo město samo a nebylo tak do budoucna vydíratelné různými soukromými dodavateli. Pozitivní vliv to bude mít i na snížení vizuálního smogu z reklam, protože reklamních poutačů by mělo být o 65 procent méně.

Podoba přístřešků vzešla ze soutěže a instalaci provádí Technologie hl. m. Prahy. Po celé Praze tak budou mít jednotný design. Důležitá je i bezbariérovost. Co se vzhledu týče, na skle budou umístěna kontrastní kolečka, která zajistí lepší identifikaci přístřešku pro lidi se zrakovým postižením. Některé přístřešky budou mít zmenšené bočnice, některé nebudou mít žádné. Ačkoliv bočnice poskytují dobrou ochranu proti povětrnostním podmínkám, podle normy ČSN 73 6425-1 musí být zajištěn minimální průchodný profil v zastávce. Je to sice na úkor pohodlí, ale nemělo by se stát, že by vozíčkář nebo rodič s kočárkem nemohl kolem zastávky komfortně projet.

U nás na Praze 11 se začíná šesti přístřešky na čtyřech zastávkách. První tři níže vyjmenované budou mít v době mezi demontáží starého a instalací nového dočasný mobilní přístřešek. Mezi demontáží a montáží bude prostoj jeden měsíc. Na montáž je pak vyhrazeno 14 dní. Začíná se v týdnu od 24. ledna. Až bude znám harmonogram pro jaro 2022, budeme vás informovat.

**Zastávky v první fázi:**<br>
- Zdiměřická <br>
- Ke Kateřinkám <br>
- Petýrkova <br>
- U Kunratického lesa <br>

<br>

*Fotografie je pouze ilustrační.*
